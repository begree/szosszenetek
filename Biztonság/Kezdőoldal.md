# Előszó
Jelen írás célja, hogy kevés kényelmetlenséggel, egyszerűen és ingyenesen vagy olcsón tudj nagyon erős védelmet beállítani. Ennél lehet erősebb védelmet is kialakítani, de az már nagyobb kényelmetlenséggel, fizetős szolgáltatásokkal vagy megvásárolandó eszközökkel járna.

Ha követed a javaslatokat és betartod az itt leírt minimumot, akkor a legtöbb esetben meg tudod védeni magad, még akkor is, ha például ellopják a telefonodat, vagy a jelszavad kikerül az internetre.

Egyetlen opcionális, de erősen javasolt eszköz egy pendrive vagy SD kártya, hogy tudj biztonságos offline mentést készíteni a legfontosabb dolgokról (például visszaállítási fájlok, kétfaktoros hitelesítési kódok).

Kérlek, amikor azt mondom, hogy készíts biztonsági másolatot vagy ments le valamit, tedd meg, mert ha nem teszed, később előfordulhat, hogy kizárod magadat az alkalmazásból. Erre csak ritkán kell odafigyelned, de akkor vedd komolyan.

Általános szabályként tekints úgy a regisztrációdra egy oldalon, hogy az csak annyira biztonságos, mint a leggyengébb láncszem.

Bár lehet, hogy erős jelszót, kétfaktoros hitelesítést és hardveres kulcsot is használsz, ha egy egyszerű SMS-ben kapott link megnyitása elég ahhoz, hogy valaki hozzáférjen a fiókodhoz, akkor minden más védelem hiábavaló.

Az itt leírt tanácsok célja, hogy megvédjenek a fiókod feltörésétől, például ha egy kiszivárgott adatbázisból vagy általánosan ismert módszerekkel próbálnak hozzáférni, vagy ha ellopják a telefonodat. Még akkor is, ha valaki fizikailag hozzáfér az eszközeidhez (pl. betörtek a lakásodba és elvitték a telefonodat és a számítógépedet), ne legyen könnyű dolguk.

Legtöbb esetben a támadók nem kifejezetten téged céloznak meg, hanem inkább a tömegre lőnek, és a legegyszerűbb megoldást keresik. Ha egyszerűbb eszközökkel nem képesek hozzád behatolni, akkor inkább tovább állnak, és azokkal próbálkoznak, akiknél több esélyük van. Így a legjobb, amit tehetsz, hogy ne könnyítsd meg a dolgukat.

Nem cél, hogy a hatóságok, például a rendőrség se tudjanak hozzáférni, mert az már nagy kényelmetlenséggel járna a mindennapi életben. Általában az ujjlenyomat elég ahhoz, hogy idegenek ne férjenek hozzá az adataidhoz, de a hatóságokat ez nem fogja megállítani. Neked pedig valószínűleg nem lenne kényelmes minden alkalommal egy 12 karakter hosszú jelszót beírni a kijelző feloldásához.

Végül, ez a leírás sem véd meg az emberi hibáktól. Ha egy banki csaló felhív, és te dalolva átutalod neki a pénzed egy "biztonsági számlára", vagy bedőlsz más csalási módszereknek, attól nem tudlak megvédeni. De ha véletlenül elmondtad neki az email fiókod jelszavát, de időben rájössz, és a támadónak nincs meg a 2FA kódod, akkor nem fog tudni belépni. Így lesz egy kis időd arra, hogy megváltoztasd a jelszavad.

Én alapvetően Windowst és Androidot használok, így eltérések és pontatlanságok előfordulhatnak, amikor Mac-ről vagy iOS-ről van szó. Lehet, hogy Apple esetén érdemes egy ötödik jelszót is használni. Ezt neked kell majd felmérned, hogy mennyire illeszkedik ez az írás a te felhasználói ökoszisztémádba.
# Mire lesz szükséged?
- Windows-os számítógép (csak erre fogok kitérni, mivel ez a legelterjedtebb)
- Mobiltelefon (Android vagy iOS)
- Google fiók [Google fiók létrehozása](https://accounts.google.com/)
- Proton fiók Proton fiók létrehozása
- Kétfaktoros hitelesítő alkalmazás, ami nem a Google-é vagy a Protoné (például Authy)
- Külső adattároló (például pendrive, amelynek már egy 1 GB-os változata is bőségesen elegendő)
- 4 db erős jelszó [[Erős jelszó]] (Google, Proton, 2FA alkalmazás, BitLocker a backuphoz)

# Tartalom:
1. [[Kezdőoldal]]
2. [[Google és Proton fiók készítése, Authy letöltése]]
# Jegyzetek
- [[Erős jelszó]]
- [[Kétfaktoros hitelesítés]]
- [[Miért pont 4 jelszó]]
- [[BitLocker]]
- [[Haladóknak javaslatok]]